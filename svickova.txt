Svíčkovou osolíme, protkneme 2/3 slaniny nakrájené na klínky a na tuku zprudka po všech stranách opečeme. Maso za chvíli vyjmeme, přidáme zbytek na kostičky nakrájené slaniny, očištěnou na plátky nakrájenou zeleninu, cibuli a osmahneme do světlehněda.
Pak znovu vložíme maso, přidáme koření, mírně podlijeme a dusíme v troubě. Maso poléváme šťávou a podle potřeby podléváme vývarem. Měkké maso vyjmeme, šťávu vydusíme na tuk, zaprášíme moukou, osmahneme a postupně ředíme zbytkem vývaru a smetanou.
Omáčku dochutíme cukrem, citronovou šťávou nebo octem a dobře povaříme. Potom omáčku prolisujeme přes cedník. Nalijeme ji na maso a ještě na plotně prohřejeme. Maso nakrájíme na plátky. Podáváme s knedlíky a brusinkami nebo rybízovým džemem.
